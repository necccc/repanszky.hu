---
title: "Az ivartalanításról"
description: "Sokan sokféleképpen írtak már erről a témáról, így csak a leglényegesebb dolgokat hangsúlyoznám ki. Amennyiben Ön a témában szeretne elmélyedni, kollegáim sokkal részletesebb leírásait, esetleg képeket-videókat is találhat a neten."
categories:
- publikaciok
---

**Az ivartalanítás jó**

 - Előnyök: a hím állatok nyugodtabb, könnyebben kezelhetőekké válnak; időskori prosztataproblémák és esetleges végbél körüli daganatok esélye sokkal kisebb, vizeletszag enyhül, „spriccelés” megszűnik. A nőstény állatok nem ivarzanak, (ugyebár jelentős stresszfaktor a gazdinak a nem kívánt utódok elkerülése), nyugodtabb, kiszámíthatóbb viselkedés várható; emellett a méhgyulladás, illetve az emlődaganatok kockázata minimálisra csökken (ezt az állat kora és a műtéti technika befolyásolja).

 - Hátrányok: minden műtétnek van minimális kockázata, igen ritkán nőstény állatoknál jelentkezhet enyhe inkontinencia. Ivartalanított kandúrok hajlamosak lehetnek húgyhomok képzésére, de odafigyelve a táplálkozásra ez sem fog jelentkezni.

**Tévhitek**

Nem kell egyet elleni ivartalanítás előtt, sőt legjobb az első ivarzás előtti műtét.
Nem fog meghízni az állat, ha a gazdi figyelembe veszi, hogy ivartalanítás után a tápanyagigény kb. 30%-kal csökken.
Nem fog megőrülni az állat és nem fog apátiába esni.
Nem természetellenes az ivartalanítás, hanem a jelenlegi tartási és életmódnak megfelelő. Elég belegondolni egy hím állat helyzetébe, akinél a legerősebb inger a szaginger, és tudván, milyen jó a szaglásuk, 2 km-en belül biztosan kiszagolnak egy ivarzó nőstényt. Innentől kezdve a természet parancsa a reprodukció. Ilyenkor verekszenek az állatok ész nélkül, tele vannak sebekkel, agresszívek a gazdival, nehezen kezelhetők, könnyen elütik őket, összeszednek a kóbor állatoktól egy csomó betegséget és ilyen állapotban nem lehet jó leélni egy életet.

<blockquote>**Tapasztalat**
Utolsó gondolatként egy állatorvos körökben régen érvényes tapasztalatot írnék le: egy ivartalanított kandúr macska elélhet 18-20 évig, míg egy nem ivartalanított kandúr élettartama max. 4-6 év. Nyilván vannak kivételek, de a nagy számok ezt a trendet mutatják.</blockquote>

**További részletek**

Bővebb információért keressen bizalommal telefonon (+36 30 852 1592), <a title="E-mail Dr. Répánszky Ádámnak" href="mailto:info@repanszky.hu">e-mailen</a>.
