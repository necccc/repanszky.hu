---
title: "Ápolás"
description: "Micsoda…?! Minek…?! Persze… és az őskorban hogy ápoltak?! – Ilyen, és ezekhez hasonló kérdések gyakran merültek fel korábban, mára azonban elfogadottá vált, hogy kedvenceinket bizony ápolni kell; és nagyon okos dolog ezt profikra, azaz a kisállat-kozmetikusokra bízni. Ők ebből élnek, azaz mind szakmailag, mind lelkileg teljesen elfogultak azügyben, hogy az Ön kedvence szép, illatos és egészséges legyen."
categories:
- publikaciok
---

**Miért van erre szükség?**

A tenyésztett kutya-, macska-, nyúl-, tengerimalac fajták egy része olyan szőrminőséggel, szőrhosszal bír, mely gondos, akár napi ápolást igényel. Mindez nem kis terhet ró a gazdikra, mellyel gyakran csak az állat megszerzése után szembesülnek. Sokan már az elején elrontják a dolgot azzal, hogy nem szoktatják hozzá az állatot a rendszeres ápoláshoz. Nem meglepő ezek után, hogy a kipállott bőrű, berasztásodott szőrű, bomló vizelettől és egyebektől bűzlő házikedvenc nem fogadja kitörő örömmel a kialakult helyzet miatti pánikszerű, általában már fájdalmas „tatarozást”. Sok karmolás, harapás és egyéb felmerülő nehézségek után előbb-utóbb még a legkevésbé érdeklődő gazdi is megpróbál majd külső segítséget bevonni.&nbsp;Ekkor kerül képbe az állatkozmetikus és az -orvos. A kozmetikusok (általában) jól képzett, gyakorlott szakemberek, akik tudják, mit kell tenni az állatokkal fajtájuknak, szőrminőségüknek megfelelően, és – fontos szempont!&nbsp;–&nbsp; _tudnak bánni az állatokkal_.

A lényeg, hogy valóban szükség van –&nbsp;főleg a lakásban tartott állatok esetében –&nbsp;időnkénti kozmetikára, mely ne legyen gyakrabban, mint havonta, de ne legyen ritkábban, mint félévente. Az ennél sűrűbben szükséges karomvágás, esetleges bűzmirigy-kinyomás legyen inkább az állatorvos feladata.

**Mit is jelent mindez konkrétan?**

Ez állatfajtól és fajtától függ. Minden esetben hasznos a szőrhullós időszakban (tavasz-ősz) a gyakori fésülés, kefélés, télen a sós latyak lemosása a lábvégekről, nyáron a toklászok eltávolítása a szőrzetből (kalászos fűfélék kalászának kis darabja, mely nyílvesszőszerű fogazása miatt előrefelé halad a szőrben, később a bőrben vagy a fülben), illetve fontos a végbél és ivarszervek környékének tisztán tartása.

A lakásban tartott állatok azért érzékenyebbek, mert mindennapjaikat a természetes közegtől idegen, télen túlfűtött, nyáron hűtött, vagy éppen nem megfelelően átszellőző helyen töltik. Mindezt egy szőrbundában csak akkor lehet megvalósítani, ha valahol nem lesz megfelelő a védelem. Ha kint megfelel, akkor bent fog bepállni a melegtől a bőr, ha bent megfelelő, tehát bőven hullajtja a bundáját gyakran kell fésülni), akkor kint nem megfelelő (kiskutyáknak kiskabát, nagykutyáknak intenzívebb mozgás ajánlott).

**Mikor kerül állatorvos a képbe?**

Jellemzően akkor, ha a kozmetikus valami rendellenességet észlel, vagy egyéb segítségre van szüksége (esetleg az állatorvos kéri a kozmetikus segítségét egy egészségügyi nyírás formájában). Segítség nemcsak a beteg állatok esetében kell, hanem akkor is, ha egyszerűen valóban nem lehet kezelni a kutyát-cicát, vagy elviselhetetlenül nagy stressz nekik a nyírás/ápolás.


 - Az egyik eset, amikor megfelelő vizsgálat után bebódítom az állatot a beavatkozáshoz megfelelő mértékben (tekintettel az állat korára, nemére, fajtájára, méretére). Minden bódítást állatorvosi vizsgálat előz meg, mely minimálisan egy fizikális vizsgálat hőméréssel, hallgatózással, tapintással, gazdi kikérdezésével. Amennyiben aggályok merülnek fel az altatás / bódítás biztonságossága tekintetében, lehet további vizsgálatokat végezni (vér-szív ultrahang, EKG). Általánosságban elmondható, hogy csak annyira és csak akkor bódítunk, amikor tényleg szükség van rá, és csak amennyire muszáj. Léteznek olyan altatók, melyeknek van ellenanyaga, azaz altatás után egy másik injekcióval 3-5 perc alatt teljesen felébreszthető az állat. (Elolvasva mindez ijesztőnek tűnhet, az ára azonban mégsem tízezrekben mérendő.)
 - Másik eset, amikor a nyírás során derül ki egy súlyos bőrprobléma, kullancs-bolha fertőzöttség, esetleg nyüvesség. A nyüvesség idősebb, nagytestű, nagyszőrű, kertben tartott kutyákra-macskákra jellemző, akiket „beköp” a légy, majd a lárvák, azaz a nyüvek, a csimbókos, rasztás, piszkos szőrben kikelve lemásznak a szőr tövéhez, a bőrfelületig, majd elkezdik magukat oda befúrni és csúnya sebeket, viszketést, fájdalmat okoznak szegény állatnak. Ilyenkor jön a bódítás- egészségügyi nyírás-sebkezelés- gyógyszerezés –&nbsp;ezeket ebben a sorrendben szükséges elvégezni. Általában közös (gazdi-kozmetikus-állatorvos) erőfeszítésünket siker koronázza.


**Ajánlás**

A <a title="Naffy kutyakozmetika" href="http://www.naffykutyakozmetika.hu" target="_blank">Naffy kutyakozmetika</a> szakemberei akár házhoz is megy, megbízhatóan dolgoznak.
