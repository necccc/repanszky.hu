---
title: "Toxoplazma – avagy a kismamák és a cicák viszonya"
description: "Gyakran kapunk ijedt várandós hölgyektől, vagy családtagjaiktól telefonhívásokat a témával kapcsolatban, így azt hiszem, nem hibázunk, ha erről is szót ejtünk. Neve ismerősnek tűnhet, mert gyermeket tervező, vagy állapotos hölgyeknél „slágertéma” (mellesleg teljesen jogosan), ugyanakkor előfordul, hogy a humán orvos kollegák sajnálatos módon összemossák más jellegű fertőzésekkel és mindennek eredményeképpen köd lepi be az egész témát – és a sűrű homályból csak a horrorisztikus történetek és a rémhírek látnak napvilágot. Jelentkeztek nem egyszer olyan kliensek, akik egészséges macskájuk elaltatását kérték volna félve a toxoplasmától, amiről csak a rémhíreket hallották. Öntsünk tehát tiszta vizet a pohárba!"
categories:
- publikaciok
---

### Mi is a toxoplasma?

A toxoplasma gondii egy egysejtű élősködő. Olyan típus, melynek van köztes gazdája és végleges gazdája is. Egyik vagyunk mi, illetve az emlősök, madarak, a másik pedig a macskafélék. A toxoplasmának mi alapvetően fejlődési zsákutca vagyunk. Emberi fertőződés a macskafélék beszáradt bélsarából szájon át történik. Ez egyszerűbben: homokozóban játszó kisgyerek, aki megeszi a homokot is, ezzel a homokba piszkító macska szétszáradt és porrá omlott ürülékéből megeszi a beszáradt, toxoplasma-zigótát (oocysta) is, ami „kihajt” a szervezetben majd elvándorol az agyba, illetve egyéb szervekbe, fejleszt magának egy tömlőt, eltokozódik és arra vár, hogy megegyen minket egy macskaféle, amelynek belében tovább tud fejlődni-szaporodni. Mivel vajmi ritkán esz meg minket oroszlán, pláne macska, ezért vagyunk fejlődési zsákutca a számára. A fertőződés módja ilyen esetben teljesen veszélytelen, egy pár napos lázas tünetekkel járó gyenge vírusfertőzés tüneteivel lezajlik és életünk további részében semmilyen következménnyel nem jár.

### Mikor van baj?

Gond akkor van, amikor a terhesség első-második trimeszterében lévő kismama – aki korábban elkerülte a toxoplasma fertőzöttséget – fertőződik, mivel a toxoplasmának magzatkárosító hatása lehet az anyaszervezet védekező mechanizmusai miatt. Jellemzően a kismama nem a már 10 éve vele együtt élő macskájától fertőződik meg, és nem is attól, hogy homokot eszik a játszótéren, hanem földdel szennyezett élelmiszertől (pl. a nem megfelelően lemosott nyers zöldségek, saláták, stb.) fogyasztásától. A kismamákat ezért szűrik rutinszerűen toxoplasmára.

### Hogy értékeljük a szűrés eredményét?

Jobb hír, ha pozitív az eredmény, azaz már korábban fertőződött, és óvatosságra intő hír ha negatív, azaz toxoplasmával még nem találkozott a kismama. Szélsőségesen aggódó tulajdonosok számára lehetőség van a saját macskájuk toxoplasma-fertőzöttségének szűrésére is, de először mindenképpen a kismama véreredményét érdemes megvárni, mert ha az pozitív, okafogyottá válik az állat „vegzálása”. Mellesleg attól még, hogy valaki toxoplasma pozitív, ugyanúgy célszerű alaposan megmosni a zöldséget-gyümölcsöt, mert az egyéb féregpetéktől ugyanúgy meg tud fertőződni, igaz azoknak nincs feltétlenül egyből kimutatható magzatkárosító hatásuk.