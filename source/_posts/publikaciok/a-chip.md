---
title: "A chip"
categories:
- publikaciok
---

**Mi a chip?**

Egy szövetbarát (azaz a szervezet nem akarja majd kilökni magából) anyagból készült, rizsszem hosszúságú kis kapszula, melyben egy fémszerkezet van. Nincs benne se elem, se egyéb áramforrás, nem csinál semmit a szervezetben, nem ártalmas; nem bocsát ki semmit, csak a leolvasás pillanatában egy icipici, pár cm-re ható rádióhullámot.

**Hogy működik, ha nincs benne elem?**

A leolvasóból származó elektromágneses mező hatására minimális áram indukálódik benne. Konkrétan: amikor a chipleolvasóval közelítünk a chiphez 2-5 cm távolságból a leolvasó „begerjeszti” a chipet, ami leadja a saját 15 jegyű azonosító számát. Nem is tud mást, csak ezt az egy számot. Pont annyit, mint egy autó rendszámtáblája, amiből a rendőrön kívül senki más nem derít ki semmit sem a tulajdonosról, sem az autóról.

**Ki azonosíthatja a tulajdonost, vagy a kutyáját a chip-szám alapján?**

A chip-szám is csak annak mond valamit, akinek hozzáférése van a Petvetdata nyilvántartó rendszerhez –&nbsp;azaz hatóság, egyes állatmentő menhelyek, állatorvosok. Chipleolvasója bárkinek lehet, de hozzáférése a rendszerhez nem (ahogy pl. a rendőrség rendszámnyilvántartó rendszeréhez sem). Ezt a rendszer <a title="Petvetdata" href="www.petvetdata.hu" target="_blank">itt elérhető</a>, a Magyar Állatorvosi Kamara üzemelteti. Van egy nyilvános keresője, amivel bárki ellenőrizheti, hogy állatkája regisztrálva van-e. A chip-szám (oltási könyv 2. oldal, vagy törzskönyv alja) beütése után az eredmény az állat neve, kora és a neme; egyéb adat nem derül ki.

**Követhető ezzel a mozgásom és a kutyám mozgása?**

Nem, ez nem GPS, csak 5 cm-ről olvasható és nem követhető.

**Hátránya van?**

Nincs.

**És előnye?**

Sok előnye van; három példával illusztrálnám:

 - Felhívnak, hogy találtak egy kiskutyát. Kimegyek, megnézem, leolvasom a chipjét, chipszám alapján az adatbázisból 2 perc alatt kikeresem a tulajdonost és már hívom is telefonon, hogy jöhet az állatért. Előfordult, mikor Zuglóban dolgoztam, hogy a rendelőbe behozott talált kutya chipje alapján egy pécsi illető vette fel a telefont.
 - Látja valaki, hogy kidobnak egy kutyust az út szélén. Befogja a kutyát, leolvastatja valahol a chipjét és máris lehet tudni ki a tulajdonos. Persze nem feltétlenül ő dobta ki a kutyát az autóból, de el lehet innentől indítani a nyomozást.
 - Kisgyerekünket minden este megkergeti egy kutya, mikor hazafele biciklizik edzésről. Amúgy rendes barátságos kutya, de valahogy a bringásokat nem bírja. Egyszerűen leolvastatjuk valakivel a chipet és máris meg lehet találni, ki az a gazdi, aki csak úgy hagyja a kutyáját szabadon lófrálni.

**A média hamis hatásai**

Azt hallani lépten-nyomon, hogy kötelező, meg bírság szabható ki, ahelyett, hogy az egyértelmű előnyök kiemelésére fektetnék a hangsúlyt…
