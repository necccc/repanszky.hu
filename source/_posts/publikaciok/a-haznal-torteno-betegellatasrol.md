---
title: "A háznál történő betegellátásról"
categories:
- publikaciok
---
Jogosan teszik fel sokan a következő kérdéseket:

 - Hogy működik a háznál történő kisállat ellátás?
 - Ha meg lehet háznál csinálni, minek a rendelő?
 - Egyébként biztosan drágább, mintha beviszem valahová, nem?
 - És mi van akkor, ha nagy a baj és a kiszálló állatorvos sem tudja megoldani a problémát?


**Az állatorvos szemszögéből**

Valóban sok betegséget meg lehet háznál gyógyítani, illetve sok beavatkozást el lehet végezni. Nyilvánvalóan a műtéteket – bár meg lehetne oldani otthon a konyhaasztalon is – rendelőben, steril műtőben csináljuk, mert a körülmények biztonságosabbak, illetve sem az altatógép, sem az altatott állatok monitorozására alkalmas eszközök nem mobilisak. Alapvetően elmondható, hogy mindig a legjobb szintű ellátásra törekedvén, illik egy műtétet műtőben végezni. Ráadásul kényelmes az állatorvosnak is.

Az otthoni ellátás kényelmes a gazdinak, mert nem kell utaztatni, és kényelmes az állatnak, mert nem kell az utazással, rendelői stresszel megküzdenie. Különösen így van ez a nagytestű, nehezen kezelhető állatokkal, vagy a nagyon betegekkel. Egy telefon, időpont egyeztetés, a probléma vázolása után az állatorvos rövid időn belül a betegnél tud lenni.

A műtéteken és a műszeres laboratóriumi diagnosztikai eljárásokon kívül minden megoldható háznál –&nbsp;ha viszont ezekre van szükség, _tudok segíteni mind a szállításban_, mind az egyes szakrendelések időpont egyeztetésében. Mindez a kisállatpraxisra vonatkozik. (Lovas praxisban van állatorvos kollégám, akinek az autójában mobil röntgen hívóval, mobil ultrahang készülék és mobil fogreszelő gép található, mindezeket bárhol lehet működtetni aggregátorral.)

**Adminisztráció**

A betegnyilvántartás ugyanúgy pontos, precíz (bár ez az állatorvostól függ, nem pedig a kezelés mikéntjétől), manapság jórészt elektronikus alapú. Én például a helyszínen, ahol van térereje a mobiltelefonomnak, online tudok akár chipet regisztrálni, akár adatot leolvasni. A nyilvántartás precizitása pedig saját érdekem.

**Az anyagiakról**

Ár szempontjából sem feltétlenül drágább a házi ellátás, mert igaz, hogy van üzemanyagköltség, meg idő, amíg az állatorvos eljut a beteghez –&nbsp;ugyanakkor nincs rendelő rezsi, nincs alkalmazotti költség, stb.

**Ha nagy a baj…**

Azaz háznál nem megoldható a beteg gyógyítása. Először el kell dönteni, mennyire súlyos a probléma. Azonnal rohanni kell a műtőbe, vagy érdemes először stabilizálni az állat állapotát? Mindezek után a beteg állapotának megfelelő legjobb ellátóhelyre kell juttatni mihamarabb. Szerencsére rendelői hátterem minden sürgősségi sebészeti beavatkozás és diagnosztikai eljárás elvégzésére alkalmas, legyen az labor, röntgen, vagy ultrahang.

**Megoldás**

Összefoglalva tehát azt lehet mondani, hívjon fel bizalommal (06 30/989-1508), vagy <a title="E-mail Dr. Répánszky Ádámnak" href="mailto:info@repanszky.hu">írjon e-mailt</a> és el fogom mondani az Ön kedvence problémájának megfelelő legjobb és leginkább költséghatékony megoldást.
