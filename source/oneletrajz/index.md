---
title: Önéletrajz

---



<p>1976-ban születtem Budapesten, azóta is itt élek. Eredetileg szakács szerettem volna lenni, de egy hódmezővásárhelyi gazda disznójának kezelése során megvilágosodtam. Innen egyenes út vezetett a Móricz Zsigmond Gimnázium biológia szakos osztálya után az Állatorvostudományi Egyetemre, melyre egy év katonai szolgálat után (Zrínyi Miklós Nemzetvédelmi Egyetem sorállományú gépkocsivezető, mentős) fel is vettek. Sikeres felvételim nagyban köszönhető annak, hogy egyike lehettem azon szerencséseknek, akiket az Állatorvostudományi Kar jelenlegi dékánja, prof. Dr. Sótonyi Péter készített fel biológiából a felvételire.</p>

<p>Az Egyetem évei alatt sok időt töltöttem (nyilvánvalóan a kötelező jelenléten felül) a Nagyállatkórházban, majd megnyitása után az Üllői Nagyállatklinikán, illetve a Belgyógyászati Tanszék Kisállatkórházában. A közösségi életben is aktívan részt vettem. Mindennek köszönhetően az Egyetem elvégzésekor az állatorvosi és a vadgazdálkodási diploma mellé kitüntetettek a Fenyves Béla Díjjal, mely a kiemelkedő közösségi munkáért adható.</p>

<p>A diplomaosztó után 10 évig a Zuglói Állatorvosi Rendelőben dolgoztam, ahol szerencsém volt olyan kollégákkal együtt dolgozni, akiktől naprakész, könnyen hasznosítható, gyakorlatias tanácsokat kaptam az állatorvosi munkához, illetve a gyakorlati tudnivalókat nagyrészt tőlük tanultam.&nbsp;A 10 év alatt gyakorlatilag csak kisállatok klinikai, illetve háznál történő ambuláns ellátásával foglalkoztam.</p>
